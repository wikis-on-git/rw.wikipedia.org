Mbere y’umwaduko w’abazungu n’ubukoloni mu [[Rwanda]], [[:fr:Banyarwanda|abanyarwanda]] bo hambere bagiraga uburyo bunyuranye bwo kwidagadura no gukina nka bimwe mu byatumaga ubusabane, urukundo n’ubumwe birushaho kwiyongera byaba mu bana bato, urubyiruko n’abakuru. Ibyo byose byerekana ko [[Umukino|imikino]] Atari imitirano ahubwo ko ari umwimere wa gakondo y’abanyarwanda.



Abakiri bato bakinaga cyane cyane [[Umukino|imikino]] yabafashaga kutigunga nko kwihishana, ubute, agati, no gusiganwa mu gihe urubyiruko rwakundaga guhurira hamwe rukina [[Umukino|imikino]] yarwubakagamo [[Umuco nyarwanda|umuco]] mwiza no kurujijura nko kubara, guhamya intego ndetse n’iyarwigishaga gushishoza. Urubyiruko rwisumbuye n’abakuru bo bakinaga [[Umukino|imikino]] yabamaraga irungu nko gusimbuka urukiramende, igisoro, kurasa intembe, uruziga, Sebutimbiri, kumasha no gukirana.


==Guhana ubute==

Uyu [[Umukino|mukino]] wo guhana ubute ubusanzwe ukinwa n’abana aho baba biruka bagenda bazibukirana maze uwatangiye yagira uwo akora akaba amuhaye ubute. Uyu wahawe ubute akora ibishoboka ngo agire uwo akoraho kugira ngo abumuhe. Abakina bakomeza batyo maze uwo [[umukino]] urangiriyeho akitwa ko araranye ubute ndetse akenshi bikamutera ipfunwe n’ikimwaro ku buryo na we ikindi gihe azajya aharanira kudatsindwa.


==Kubuguza==

Kubuguza ni umukino ufasha abawukina kumenya kubara neza no gutekereza cyane kuko mu byo ugomba gukora ngo utsinde harimo no kubara inka z’uwo mukina hamwe, ugakora ku buryo inka zawe ataza kuzirya kugira ngo atagutsinda.


==Igisoro==

[[Umukino]] w’Igisoro ni umwe mu mikino izwi ko ari iya kera cyane mu [[Rwanda]]. Igisoro kibazwa mu giti cyangwa kikabumbwa ariko n’abana bashobora kugikora bacukura utwobo mu butaka. Muri rusange, Igisoro kigizwe n’impande ebyiri, buri ruhande rugizwe n’utwobo cumi na dutandatu aho buri kamwe kitwa icuba. Bivuze ko utwobo twose tugize igisoro ari mirongo itatu na tubiri. Igisoro gikinwa n’abantu babiri bakoresheje utubuye tw’igisoro mirongo itandatu na tune. Utwo tubuye hari abatwita inka cyangwa imbuguzo. Kugira ngo utsinde, bisaba ko urya inka za mugenzi wawe zose ukazimumaraho.


==Gusimbuka urukiramende==

Ubusanzwe, Urukiramende rugira uduti dutatu, udushingwa tubiri n’umutambiko wa gatatu. Abakina uyu [[Umukino|mukino]] bagenda basimbuka maze ugushije umutambiko w’urukiramende bakavuga ko arunereye. Abo basimbuka bahora bunguruza bazamura hejuru bagahagararira aho rubananiriye. Uyu [[Umukino|mukino]] wakundwaga cyane n’urubyiruko kuko wabashimishaga kandi ukerekana ko koko bafite ingufu.


==Sebutimbiri==

Sebutimbiri ni ugusimbuka uzamuriye rimwe amaguru ugasimbuka inkiramende zikurikiranye. Iyo abantu bakinaga Sebutimbiri bakurikiranyaga inkiramende zigeze kuri esheshatu bakagenda bazisimbuka Sebutimbiri. Izo nkiramende aba ari ngufi cyane nka sentimetero mirongo itanu, ugushije rumwe akaba aratsinzwe.


==Gukirana==

Gukirana ni [[umukino]] wakinwaga n’abantu babiri aho bafatanaga mu nda hanyuma bakagundagurana ariko badakubitana. Uwitwaga ko yatsinze ni uwashoboraga gutura undi hasi.


==Kunyabanwa==

Uyu wari [[umukino]] njyarugamba wakinwaga n’abashumba bapfa ibuga aho [[inka]] zanyweraga amazi. Uyu [[Umukino|mukino]] wakinishwaga inkoni hagamijwe kureba uganza bityo [[inka]] ze zikabanza kunywa amazi mbere.


==Intembe==

Intembe ubundi ni inguri y’insina babazagamo uruziga rwo guhirika, rwabaga rufite hagati umwenge babonezamo barasa. Abakinaga intembe babaga bafite umuheto n’imyambi y’ibisongo bagahagarara kuri gahunda bitegeye kuyibonezamo. Umwe akayihirika imbere yabo, hakavamo uboneza akayirasa yihirika akaboneza muri wa mwenge wayo akaba atsinze abandi igitego maze bagakomeza bose bakarushanwa.


==Kumasha==

Kumasha ni [[umukino]] wo kurushanwa kuboneza. Bareba ahantu hameze neza bakahateranira bafite umuheto n’impiru, bakareba icyo bashinga ngo bakimashe. Ibi babyitaga kandi kurasa intego. Bamwe bakundaga gushinga nk’umutumba w’insina. Uyu mukino watumaga urubyiruko rwitoza kuboneza kugira ngo ku rugamba cyangwa mu muhigo bazashobore guhiga abandi.


==Kwiyasira==

Ibi byarakorwanga n’abakurambere b’[[:fr:Banyarwanda|abanyarwanda]] ubwo babaga bari mu [[Umukino|mukino]] w’amahigi. Ni [[umukino]] abakurambere bakinaga bahiga inyamaswa aho muri uwo muhigo bashoboraga kuvanamo ibyo kurya, imyambaro n’ibindi. Uyu ntubarwa nk’[[umukino]] gusa kuko wari n’umwuga wa mbere wakozwe n’[[:fr:Banyarwanda|abanyarwanda]] bo hambere mbere yo kumenya guhinga no korora.



Mu gihe imyinshi mu mikino gakondo yo mu [[Rwanda]] isa n’iyazimye kandi yari ifatiye runini abanyarwanda mu mibereho yabo kuko yabafashaga gusabana no gukarishya ubwenge, kugira ubuzima buzira umuze, kuruhura [[umubiri]], gufasha amaraso gutembera neza mu [[Umubiri|mubiri]], kurinda indwara n’ibindi; ubu hatangiye kurebwa uko iyo [[Umukino|mikino]] igaruka.


==Isoko y’ibiri muri iyi nyandiko==

* P4: Kinyarwanda, REB (Rwanda Education Board).  Umutwe wa kane: imikino n’ imyidagaduro. Byarebwe ku wa 10 Gashyantare 2021 kuri https://elearning.reb.rw/course/view.php?id=187&section=4#collapse-1
*Imikino Gakondo mu Rwanda ishobora kuba igiye kongera kugira agaciro. Pascal Bakomere. 13 Nyakanga, 2018. Byarebwe ku wa 10 Gashyantare 2021 kuri http://www.impamba.com/2018/07/13/imikino-gakondo-mu-rwanda-ishobora-kuba-igiye-kongera-kugira-agaciro/
*Imikino gakondo iramutse itejwe imbere yatuma u Rwanda rumenyekana mu ruhando mpuzamahanga. Kuwa 28-08-2017 saa 10h28'. Byarebwe ku wa 10 Gashyantare 2021 kuri  https://isangostar.rw/amakuru/mu-rwanda/article/imikino-gakondo-iramutse-itejwe
[[Category:Rwanda]]
[[Category:Afurika]]
[[Category:Umuco w' U Rwanda]]
