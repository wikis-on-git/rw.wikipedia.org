Utubindi twa Ruganzu II Ndoli tuvugwa ahitwa i Rubona, ubu ni mu Murenge wa Kiziguro mu karere ka Gatsibo, tukaba dufite amateka maremare.

=== Aho duherereye ===
Utu tubindi duherereye mu kigo cy’Urwunge rw’amashuri ya Rubona mu kagari ka Rubona mu murenge wa Kiziguro, tukaba ari cumin a tubiri(12). Twose bivugwa ko twafukuwe na Ruganzu ubwo yari abundutse (guhunguka k’umwami) i Karagwe k’Abahinda, muri Tanzaniya.

Iyo ugeze ahari utwo utubindi twitiriwe Ruganzu, uhabona ibimenyetso bikunze kumwitirirwa birimo aho yarambitse umuheto, imyambi, inkota, intebe yicaragaho ndetse n’utwo tubindi uko ari 12.

=== Amateka ===
Mu mpera z’ikinyejana cya 16, intambara yo kwagura igihugu yabaye hagati y’u Rwanda n’Ubunyabungo yahitanye umwami w’ u Rwanda Ndahiro II Cyamatare. Amaze gutanga, igihugu cyaguye mu kangaratete gitegekwa n’Ubunyabungo. Muri icyo gihe igikomangoma Ruganzu rwa Ndahiro yabaga i Karagwe muri Tanzaniya kwa nyirasenge aho yari yaragiye kubunda akiri umwana. Abifashijwemo n’abagaragu ba se harimo na Kavuna ka Mushimiye, Ruganzu n’ubwo yari akiri muto yatashye mu Rwanda, atsinda Ubunyabungo yunamura igihugu cyari kimaze imyaka 11 mu kangaratete.

Aza mu Rwanda, Ruganzu n’ingabo ze baraye i Rubona mu Buganza. Bahageze bafite inyota, afata icumu rye arishinga mu butaka ahacukura intango 12 zose zuzura amazi.
