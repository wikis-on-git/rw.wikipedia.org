Umuntu aca amarenga ashaka kubwira uwo baziranye, icyo adashaka kubwira abamwumnva bose. Ashobora kwita umuntu "giti mu jisho" 'kariharya'nayandi mazina.Iyo begeranye ashobora kumucinya icyara cyangwa se akamukandagira.

=== Ibisobanuro by'incamarenga ===
==== Aha na he? ====
Iri jambo umuntu aribwira undi ari nk'aho yamubajije uruendo arimo aho ruzamugeza. ukubajije iri jambo umubwira aho uvuye n\aho ugiye n'ikikujyanye iyo ari ngombwa ko ukimumenyesh. Iri jambo uribwira uwo mureshya cyangwa uwo uruta, ntiwaribwira uwo ukwiye gutinya.
==== Agacuma k'amagambo ====
Umuntu bita agacuma k'amagambo baba bamunegura uburondogozi n'ubuzimuzi. uriya muntu ntiwamubitsa ibanga ni agacuma k'amagambo.

==== Amabere arikora ====
Ababyeyi bonsa bavuga ko iyo bari kure y'abana babo, iyo barize babyumviraku mabere. N'umubyeyi utonsa iyo umwana we agize icyo aba niyo yaba ari mukuru aravuga ati "amabere arikoze, sinzi ikibaye kumwana wanjye". Abahanga bene ibyo babyita "telepathy" kuko upfushije umuntu acika umugongo na mbere yo kumva iyo nkuru mbi.

==== Amazi atemba ageze he? ====
Iyo umuntu ashaka kumvisha abandi ko umunsi ukuze,arababwira ati " ko mugirango si kera ubu amazi atemba ageze he?

==== Areshya na shyari ====
Shyari ni umusozi muremure. Umuntu  muremure cyane niwe bavugiraho ko areshya na shyari.

==== Areshya n'aho bwakereye ====
Nanone umuntu ukabije uburebure, abagufi n'abaciriritse bamunegura bavuga ko areshya n'aho bwakereye. Umenya kumunegura nijoro bitabaho kuko ntibavuga ngo areshya n'aho bwiriye.

==== Areshya n'impyiko y'ihene ====
Aya magambo bayavugira ku muntu bamunegura ko akabije kuba mugufi.

==== Arirenga ararahira ====
Hari ubwo bakeka umuntu bakavuga bati "naka niwe wakoze ibi n'ibi" iyo abihakanye avuga ko bamubeshyera ashobora kugerekaho indahiro. Ubwo rero iyo abari bamuketse babisubiyemo baganira umwe ashobora kubwira undi ati "yarirenze ararahira ati barambeshyera. Kwirenga bisobanura ko yabikoze yihanukiriye ababaye kandi rakaye.

==== Bazirunge zibe isogo ====
Isogo ni imboga zimera hafi y'urugoahantu haheruka isuka. Hari imboga zitwa isogi nazo zimera hafi y'urugo. Kurunga ni ugushyira amavuta y'inka mu biryo. Ibirunge by'isogi bavuga ko biryoha cyane nyamara ibirunge by'isogo ntaburyohe bigira. Bazirunge zibe isogo rero babivugira ku muntu bagaya, n'ubwo yashoboraga gukora ibyiza yananiwe kubikora kubera ingeso n'imico mibi asanganywe.

==== Byahe byo kajya ====
Aya magambo bayavuga bahakana ko ibyo babakekaho ntabyo bafite. Uravuga ngo mfite ibyashara byinshi, byahe byo kajya.

==== Cukira aho ====
Aya magambo bayabwira umuntu bamwiyama. Iyo umwana acutse ntiyongera konka umuntu ucukiye aho nawe ntiyongera gukora ibyo bamubujije.

==== Findi findi ====
Findi findi ni uguhishahisha ibyo umuntu agambiriyeukaba utamenya aho abogamiye.

==== Guca bugufi ====
Bavuga ko abantu baciye bugufi ari rubanda rusanzwe bityo guca bugufi ni ukwiyoroshya naho kwirata ni ukwishyira hejuru. Guca bugufi ni ukugaragara nk'uworoheje nyamara washoboraga kugaragara nk'ukomeye.

==== Guca imbyaro ====
Umukecuru bavuga ko yaciye imbyaro bashaka kuvuga ko yacuze. Guca imbyaro ni ukuba utagishoboye kubyara.

==== Guca iteka ====
Iteka mu bwinshi ni amateka. Iyo tuvuga amateka muri iki gihe humvikana inkuru za kera nyamara mu kinyarwanda cyo hambere amateka byasobanuraga amategeko. Guca iteka rero ni ugushyiraho itegeko; umwami yaciye iteka rica urugomo urwo ni urugero.

==== Guca mu maso ====
Ushobora kubona umuntu ugasanga atari ubwa mbere umubonaariko ukayoberwa aho umuzi. Iyo akurushije kwibuka ashobira kukubaza ati uranyibuka nawe uti ndabona unciye mu maso. Iyo uyobewe uwo wigeze kumenya aba aguciye mu maso.

==== Guca mu ijambo ====
Iyo umuntu avuga undi akamuvugiramo atarasoza ijambo rye aba amuciye mu ijambo. Uwavugaga mbere ibye ntibyumvikana kuko umuvugiyemo adatuma asobanura ibyo yari atangiye kuvuga.

==== Guca umutaru cyangwa kurenga umutaru ====
Ahantu hareshya naho umuntu yataruka rimwe haba ari hagufi cyane. guca umutaru ni ugukora akagendo gato cyane. iyi uuze uti nari ntaraca umutaru cyangwa nari ntararenga umutaru uba uvuze ko wari ukiri hafi cyane

==== Guca urwa mbeehe ====
Imbehe niyo yahoze ari isahani y'umunyarwanda Guca urubanza ugamije kubona ibyo ushyira kwisahani ni uguca urwa mbeehe, muri iki gihe bavuga ko umucamanza yariye ruswa.

==== Gucana igishyito ====
Nta kindi umunyarwanda yagiraga yashoboraga gukoresha kugirango abashe kubona ni joromunzu keretse umuriro wo muziko. Bityo rero iyo habaga impamvu ituma abantu barara bicaye byari ngombwa ko umuriro urara waka; bene uwo muriro niwo bita igishyito. Gucana igishyito ni ugucana umuriro w'inkwi zikomeye maze ukagumaho igihe kirekire. Iyo umubyeyi yabyaraga ari ku kiriri bamucaniraga igishyito. Niho umuhango wo kujya guhemba bakajyana inkwi wavuye.

==== Gucika amakendero ====
Gukendera ni ukubura uko ubigenza, kubura uwo utabaza cyangwa kubura wirwanishaho. iyo bavuze ngo yumvise uko byagenze acika amakendero baba bavuze ko yihebye agacika intege akamera nk'ugushije ishyano.

==== Gucika kw'icumu ====
Iyo abantu bari hamwe bagapfa uvuyemo agakira ku bwa mahirwe aba acitse kw'icumu.

==== Gucika ururondogoro ====
Kurondogora ni ukuvuga amagambo menshi kuburyo bihinduka ikinegu. Iyo umuntu yahuye n'amakuba amaganya aba menshi iyo uwo muntu aganyira umuhisi n'umugenzi baravuga ngo yacitse ururondogoro. Umuntu ashobora no gucika ururondogoro kubera inkuru nziza atari yiteze.

==== Gucura inkumbi ====
Iyo ingabo ziri ku rugamba zirwana uwishe undi bavuga ko yamucuze inkumbi. Gucura inkumbi ni ukwica umuntu. imodoka yai imucuze inkumbi; imodoka yari imwishe.

==== Gucyura ubuhoro ====
Ni umushumba baba bavuga ucyuye amatungo ye ubuhoro. Uwo bita mucyurabuhoro ni umunyamugisha; ucyura ubuhoro aba azanye umugisha mu rugo.
