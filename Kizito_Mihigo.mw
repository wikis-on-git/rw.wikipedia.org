[[Image:Kizito_Mihigo_en_2011.jpg|thumb|Kizito Mihigo mu mwaka wa 2011]]

'''Kizito Mihigo''' wavutse tariki ya 25 Nyakanga 1981, ni umuhanzi, umucuranzi n'umuririmbyi w'umunyarwanda.<ref>[http://www.kizitomihigo.com/index.php?option=com_content&view=article&id=194&Itemid=161&lang=rw Amateka ya Kizito Mihigo - Kizitomihigo.com]</ref>

==Amavu n'amavuko==

Kizito Mihigo yavutse kuwa gatandatu, tariki ya 25 Nyakanga 1981, i [[Kibeho]], umwe mu mirenge y’Akarere ka Nyaruguru, mu yahoze ari Perefegitura ya [[Gikongoro]] mu Ntara y’Amajyepfo y’u [[Rwanda]].Ni umwana wa gatatu mu bana batandatu. Ababyeyi be Buguzi Augustin na Ilibagiza Placidie, bamureze mu bukristu gatolika.<ref>[http://igihe.com/imyidagaduro/muzika/abahanzi/kizito-mihigo/biography-13647 Ubuzima bwa Kizito Mihigo - Igihe.com]</ref>

==Amabyiruka==


[[Image:Kizito_Mihigo_en_2009.jpg|thumb|Kizito Mihigo mu mwaka wa 2009]]

Afite imyaka icyenda yatangiye guhimba uturirimbo tw’abana, maze nyuma y’imyaka itanu, aza kuvamo umuhanzi w’indirimbo za Kiriziya Gatulika uzwi mu Rwanda. <ref>[http://igihe.com/amakuru/umuhanzi-kizito-mihigo-ni-muntu-ki.html Kizito Mihigo ni Muntu ki?]
 - Igihe.com</ref> Mu mwaka wa 1994 ise umubyara (Buguzi Augustin) yishwe muri [[Jenoside yakorewe Abatutsi]].Mu binyamakuru bitandukanye, Kizito Mihigo yakunze kuvuga ko Jenoside yakorewe Abatutsi iri mu byamuhaye inganzo y’ubutumwa aririmba.

Ku myaka 14, ubwo yigaga mu mwaka wa mbere muri Seminari nto ya [[Karubanda]] i [[Butare]], yahimbye indirimbo nyinshi ziririmbwa muri [[Kiliziya Gatolika]] mu [[Rwanda]]. Mu mwaka wa 2000, (ubwo yari afite imyaka 19), Kizito Mihigo yari afite indirimbo zirenga 200 za Missa.

Mu mwaka wa 2001 yagize uruhare mu ishyirwa mu manota ry'[[indirimbo yubahiriza igihugu]].

===Amashuri ya Muzika===

Mu mwaka wa 2003 yagiye kwiga Muzika mu Burayi, maze mu kwezi kwa cyenda 2008, aza kubona impamyabumenyi DFE « Diplôme de Fin d’Etudes », mu ishuri rya [[Conservatoire de Musique]] de [[Paris]].

Yigishije Muzika mu ishuri ryisumbuye « Institut provincial » ryo mu
Bubiligi, kuva mu mwaka wa 2008 kugeza muri 2010.

===Ibihangano===

[[Image:Kizito Mihigo chante au stade amahoro.jpg|thumb|Kizito Mihigo aririmba ''Twanze gutoberwa amateka'' muri Sitade Amahoro - Tariki ya 7 Mata 2011]]

Kizito Mihigo afite indirimbo zigera kuri 400 ziganjemo izo mu Kiriziya gatorika.Kuva yagera ku mugabane w’u Burayi, uyu muhanzi yatangiye guhimba
n’izindi ndirimbo zitari iza [[Kiriziya]], ahubwo zitanga ubutumwa muri sosiyete cyane cyane mu Banyarwanda.

'''Izagiye zimenyekana ni nka''': 

*Twanze gutoberwa amateka  
*Turi abana b’u Rwanda
*Umujinya Mwiza
*Ijoro ribara uwariraye
*Inuma
*Iteme
*Arc en ciel
*Urugamba rwo Kwibohora
*Intare yampaye agaciro
*Igisobanuro cy'urupfu

===Ubukangurambaga ku bumwe n'ubwiyunge===
[[Image:Kizito Mihigo.jpg|thumb|right|Kizito Mihigo yambaye umwambaro wa Fondation KMP - [[Kigali]] Nzeri 2013]]Mu mwaka wa 2010, Kizito Mihigo yashinze umuryango KMP (Fondation Kizito Mihigo pour la Paix / Kizito Mihigo Peace Foundation) iharanira amahoro n’ubumuntu mu bantu.

Iyi fondation yashinzwe hagamijwe ubukangurambaga ku bumwe n’ubwiyunge ikoresheje ubuhanzi, muri za gereza, no mu mashuri. KMP kandi yakoraga ibyitwa ''Ikiganiro mpuzamadini'' cyahuzaga abanyamadini batandukanye kuri Radiyo na Televiziyo by'igihugu mu isaha imwe mu cyumweru yahariwe ikiganiro kitwa ''Umusanzu w'Umuhanzi'' cyategurwaga na Fondation KMP.

==Ubuzima bwe bwite==

[[Image:Kizito_Mihigo_en_2010.jpg|thumb|Kizito Mihigo mu mwaka wa 2010]]
Kizito Mihigo ntiyashatse kandi nta mwana afite. Ni umukirisitu gatorika, n'umukunzi wa Karaté na Sinema. 

Kuva mu mwaka wa 2009, yagiye yandikwa n'ibinyamakuru by'imyidagaduro byo mu Rwanda, nk'umwe mu basore bakurura abakobwa benshi mu gihugu. Muri 2012 yavuzweho urukundo rw'ibanga hamwe n'umuririmbyikazi [[Miss Jojo]], ariko babajijwe n'itangazamakuru, bose barabihakana.

==Ifungwa n'urubanza==

Tariki ya 14 Mata 2014, [[Polisi]] y'igihugu yerekanye uyu muhanzi ivuga ko yamufatiye mu byaha byo kugambirira kugirira nabi ubutegetsi buriho na Perezida wa Repuburika [[Paul Kagame]]. Imbere y'itangazamakuru, Kizito Mihigo yarabyemeye abisabira imbabazi.

===Urubanza===

Tariki ya 6 Ugushyingo 2014, nyuma yo gusubikwa inshuro ebyiri, nibwo urubanza rwa Mihigo rwatangiye. Kizito Mihigo yongeye kwemera ibyaha byose ashinjwa, avuga ko abyicuza kandi abisabira imbabazi.

===Icyifuzo cy'ubushinjacyaha===

Muri uru rubanza, ubushinjacyaha bwasabiye Kizito Mihigo igihano cyo gufungwa burundu.

===Icyemezo cy'urukiko===

Tariki ya 27 Gashyantare 2015, urukiko rukuru rwa [[Kigali]] rwakatiye uyu muhanzi igihano cy'imyaka icumi y'igifungo.

==Inyandiko shingiro==
<References/>
